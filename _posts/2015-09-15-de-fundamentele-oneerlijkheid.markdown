---
layout: post
title:  "De fundamentele oneerlijkheid van werknemers"
date:   2015-09-15 13:37:00
image:  2015-08-26-welcome-to-jekyll.png
language: nl
published: false
---

Als SumoCoders zijn we vrij snel gegroeid, we zijn ondertussen met 13 mensen. Elk met zijn eigen persoonlijkheid, eigenheden, ... Het was ook een keuze die we gemaakt hebben om personeel te werk te stellen. Een keuze die ons toelaat om andere, grotere, meer, ... projecten aan te nemen.

Ik sta ook nog steeds achter die keuze en ik geloof ook dat we er goed aan doen om mensen te werk te stellen, we zorgen namelijk dat er 13 mensen een bijdrage doen aan de maatschappij en/of economie. Maar daar wil ik het eigenlijk niet over hebben.

Ik wil het hebben over de (weinige) rechten en plichten van de werkgever. Het is zeker niet de bedoeling om een klaagzang af te steken, maar ik wil uitleggen hoe ik het "systeem" ervaar. Ik ben zeker geen HR-specialist, waarschijnlijk zijn mijn HR-skills nog meer onbestaande dan mijn people-skills.

Als werkgever hebben we plichten naar onze werknemers toe, en dat is ook meer dan terecht. Wat we echter een pak minder hebben zijn rechten. Ik schets  hieronder enkele situaties.

De afspraak is dat elke dag de uren worden gelogd, we hebben dat nodig om correct te kunnen factureren, en met die ontvangen centen - als je ze al krijgt - de lonen te betalen. Sommige mensen hebben dat heel moeilijk met de uren correct en op tijd in te geven.

De eerste keer spreek je de persoon in kwestie er op aan en hoop je heel hard dat daarmee de kous af is en dat het niet meer zal voorvallen, maar helaas het blijft gebeuren. Wat doe je dan?

Je kan de persoon er keer op keer op aanspreken. Je kan de persoon tijdens zijn evaluatiegesprek er nog eens op aanspreken, enzovoort. Het enige wat je kan doen als werkgever is de persoon in kwestie ontslaan, maar dat is in 90% van de situaties een veel te overdreven reactie en ook niet nuttig voor het bedrijf.

Of een andere situatie: Niemand is perfect en dat hoeft ook niet, ik zelf ben zeker niet de meest eenvoudige mens om mee samen te werken. We proberen, zoals het in elk volwassen bedrijf waarschijnlijk wel gebeurt, op (on)regelmatige basis evaluatiemomenten te hebben. De bedoeling ervan is dat we kijken wat goed was, maar ook wat minder goed was. Op basis daarvan kunnen er enkele werkpunten afgesproken worden.

Tijdens zo een evaluatie is het ook een goed moment om de positieve zaken te belonen. Als werkgever kan je kiezen om opslag te geven, maar dat is een blijvende aanpassing. 

Je kan ook een individuele bonus geven, maar die moet dan al heel hoog liggen, want de staat gaat met het merendeel lopen. Als werkgever betaal je € 1000, daar houdt de werknemer € 300 netto van over. Dure optie he.

Of je kan kiezen voor een loonbonus, daar is het betaalde bedrag door de werkgever hetzelfde als wat de werknemer krijgt. Maar helaas is dat iets collectief, en moet je er een volledig dossier voor opstellen en goedgekeurd krijgen. Dus ook geen optie.

Of neem nu dat er een aantal werkpunten zijn, en die raken maar niet weggewerkt? Wat doe je dan? Opnieuw en opnieuw vragen?

Ik weet dat er zoiets bestaat als tuchtsancties, maar laten we eerlijk zijn, dat is niet aanvaard en je moet al elke mogelijke situatie in het  arbeidsreglement gaan opnemen, wat onbegonnen werk is.

Voor alle duidelijkheid, ik wil niemand viseren, ik wil ook geen regeltjescultuur, of bij elke kleinigheid iemand kunnen "straffen". Wat ik wel denk is dat het een fundamenteel probleem  is van het systeem, en dat het zeker geen uniek probleem van SumoCoders is maar één dat in veel bedrijven voorkomt. Ik heb ook geen oplossing, ik zie ook niet hoe het kan opgelost worden.
